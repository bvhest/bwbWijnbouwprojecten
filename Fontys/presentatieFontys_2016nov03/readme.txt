
Praktische relevantie:
Het gaat om de ontwikkeling van een praktisch toepasbaar model om de populatiegroei van de, voor de teelt van zachtfruit schadelijke, fruitvlieg Drosophila suzukii te voorspellen. Doel is om op basis van voorspellingen tijdig beschermende maatregelen te kunnen nemen en op deze manier verlies aan oogstgoed en kosten (van onnodige bespuitingen) te voorkomen .
Door de snelle (exponentiele) populatiegroei en afhankelijkheid van meerdere klimatologische factoren is het voor genoemd fruitvliegje lastig om maatregelen enkel te baseren op metingen met vallen (te reactief).

Basis:
Er zijn momenteel enkele modellen beschikbaar in de academische literatuur, maar deze zijn gebaseerd op slechts één parameter; de temperatuur (in zogenaamde graaddagen). 
Een andere belangrijke parameter, de relatieve luchtvochtigheid, is voorzover mij bekend, nog niet meegenomen. Met name deze factor maakte het verschil tussen 2014 (grootschalige aantasting en verlies aan opbrengst) en 2015.

Wij hebben meetgegevens van vallen in NL en BE beschikbaar om het model te valideren. Via het Weinbauinstitut Freiburg is mogelijk aan meer observaties te komen.

Globale uitwerking:
1. verzamelen van de veldmetingen m.b.t. fruitvlieg populatie uit monitoringsprogramma's (o.b.v. aanwezige meetdata en o.b.v. "screen-grabben" van websites)
2. opschonen van de data,
3. verrijken van de data o.b.v. historische klimaatdata van het KNMI
4. implementeren van een populatie groeimodel (o.b.v. modellen uit de literatuur)
5. vergelijken/ijken van model tegen veldmetingen
6. presentatie van voorspellingen o.b.v. actuele KNMI klimaatdata, inclusief de 10-daagse voorspelling, voor verschillende locaties in Nederland (en Belgie).

De uitwerking vindt bij voorkeur plaats met het statistische pakket R en Shiny voor de presentatie van de voorspellingen.
Het verslag wordt bij voorkeur uitgewerkt m.b.v. RMarkdown en het uitgangspunt van reproduceerbaar onderzoek.

Begeleiding:
Ik kan een deel van de begeleiding op mij nemen. Ik heb enige ervaring met bovengenoemde stappen, enige kennis van het fruitvliegje en met de wijnbouw. 
Omdat wij een vereniging zijn met als doel kennisdeling op het het gebied van wijnbouw in Nederland (we hebben geen winstoogmerk) kunnen we geen stage vergoeding aanbieden.
